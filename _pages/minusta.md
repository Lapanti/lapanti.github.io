---
permalink: /minusta
title: "Minusta"
---

Politiikkaan tutustuin jo lukiossa, kun minut valittiin edustamaan Masalan lukiota kunnan nuorisovaltuustoon vuonna 2010. Nuorisovaltuustossa ollessani pääsin toimimaan sen hallituksen puheenjohtajana. Kunnan antaman budjetin päätimme käyttää Kirkkonummella yhä käytössä olevaan graffitiseinään. Byrokratiaan ja paikan valintaan meni lähes koko vuosi, vaikka pohjatöitä oli jo edellisten nuorisovaltuustojen toimesta tehty. Lopulta kuitenkin löydettiin graffitiseinälle paikka Varuboden Areenan vierestä, joka kelpasi sekä kunnalle että asukkaille.

{% include figure image_path="/assets/images/kirkkonummen-graffitiseina.jpg" alt="Kirkkonummen graffitiseinä ja Varuboden Areena" caption="Kirkkonummen graffitiseinä" %}

Kuntapolitiikkaan minua vetää erityisesti Kirkkonummen tilanne päiväkotien ja koulujen osalta, liikkumis- ja ulkoilumahdollisuudet sekä kestävät investoinnit. Varsinkin kotihoidontuen kuntalisän eli Kirkkonummi-lisän lakkauttaminen ja päiväkotien ja koulujen määrän vähentäminen ovat olleet mielestäni virheellisiä päätöksiä.

Itse olen 29-vuotias isä, ohjelmistokehittäjä ja DI Kirkkonummelta. Olen asunut Kirkkonummella taaperosta asti, paitsi opiskelu-ajan, jolloin kävin pyörähtämässä Otaniemessä. Kirkkonummi on ollut aina kotini, mutta haluaisin tuoda myös keskustan alueelle takaisin lapsuudestani tuttua kylä-henkeä.

Kirkkonummen kouluista minulla on erittäin kattavaa omakohtaista kokemusta, sillä peruskoulun kävin ensin Kirkonkylän ja sitten Kirkkoharjun kouluissa. Peruskoulun jälkeen hain opiskelemaan yhdistelmätutkintoa Masalan lukioon ja Kirkkonummen Omnian toimipisteellä. Ylioppilaaksi valmistumisen jälkeen aloitin informaatioverkostojen opinnot Aalto-yliopistossa ja valmistuin sieltä alkuvuodesta 2018.

{% include figure image_path="/assets/images/pyoraily-harjoituksia.jpg" alt="Pyöräilyn harjoittelua tyttäreni kanssa" caption="Pyöräilyn harjoittelua tyttäreni kanssa" %}

Tämän jälkeen tärkeintä elämässäni on ollut ajan viettäminen tyttäreni (syntynyt 2018) ja poikani (syntynyt 2020) kanssa. Lisäksi kesäisin käyn pyörälenkeillä ja talvikaudella pelaan sählyä.
